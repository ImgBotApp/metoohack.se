---
title: 'Speak Up'
author: 'N Madsen'
date: 2018-01-16T08:19:45.760Z
---
Tystnaden är sexismens och trakasseriernas bästa vän. Men att säga ifrån är svårt för många, både i grupp och på tu man hand. Det är lätt att tro att man själv kommer döda stämningen eller verka tråkig. Hur kan vi underlätta för fler att säga ifrån på ett snyggt, snabbt och enkelt sätt? Speak Up ger tips från olika vanliga situationer som ofta uppstår, fester, fikabordet på jobbet, i klassrummet, på lunchrasten, runt middagsbordet. Till exempel att, som man, säga ifrån tidigt bland andra män och som kvinna orka säga ifrån utan att bli dubbelbestraffad (bli utsatt OCH vara "oskön" som säger ifrån). Speak Up kommunicerar på ett pedagogiskt men lättsamt sätt om varför det är så viktigt att inte låta sexismen passera och på vilket sätt man påverkar det genom att just säga ifrån. Varje gång du säger ifrån gör du minst två avgörande saker: du gör en social markering inför andra (som kanske inte skrattar med nästa gång, och kanske till och med säger ifrån själva) och hjälper personen som sa det att reflektera över det hen säger. Verktyget kan användas av både privatpersoner men också som utbildningsverktyg i skola och på arbetsplats. Det inte är utpekande i sin form eftersom det fokuserar på det faktum att alla kan säga olämpliga saker men alla kan också göra något. Ett konstruktivt sätt att prata om varför det är svårt att säga ifrån, men hur viktigt det också är. Speak Up kan ge stort genomslag i alla led eftersom alla kan använda sina nya tips överallt och varje gång du säger ifrån inspirerar du andra att våga göra likadant.
