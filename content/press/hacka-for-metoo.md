---
title: 'Hacka för #MeToo'
date: 2018-01-08T08:00:00Z
---
**#MeToo-rörelsen har satt en hel värld i gungning. Men hur tar vi det vidare? I februari arrangeras ett #MeToo Hack i Göteborg med 100 deltagare och ett mål: att ta över stafettpinnen från dem som brutit tystnaden och hitta digitala lösningar som kan motverka sexuella övergrepp och trakasserier. Nu behöver vi din hjälp!**

Den 3:e februari samlas runt 100 frivilliga programmerare, designers och andra professioner såsom jurister, socionomer, psykologer och genusvetare för att åstadkomma relevanta digitala produkter i svallvågorna efter MeToo-rörelsen.

Arbetet med att samla idéer pågår just nu för fullt, och allt publiceras öppet på hemsidan för vem som helst att arbeta vidare på. Att låta företag ta tempen på sin organisation gällande sexuella trakasserier eller övergrepp genom ett anonymt test på nätet, skapa en guide i att »Ragga med Respekt« eller få hjälp att utveckla en jämställdhetsplan online är några av förslagen som redan kommit in. Som förberedelse för hacket anordnas även ett även ett uppstartsmöte med syftet att bolla idéer samt träffa experterna som kommer följa grupperna genom hela processen.

*Nu söker vi din hjälp! Du som kan vara med och stötta oss i vårt arbete via inspiration, idéförslag, sponsring – eller om vill du vara med och hjälpa till på plats. Tveka inte att höra av dig och lägg gärna upp din idé på vår hemsida!
Läs mer på www.metoohack.se*

Initiativtagare är Rebecka Gustin och Joakim Gustin, socionom respektive programmerare, som arrangerar hacket tillsammans med ett gäng hängivna privatpersoner. 

Rebecka Gustin om bakgrunden:

– När de första branschuppropen kom i höstas låg jag en kväll och skulle natta barnen. Tankarna och känslorna malde och jag kände: ”Detta får inte bara bli en mediafluga som dör och glöms bort, utan vi måste göra något, JAG måste göra något!”. Jag och min man Joakim klurade själva under ett par veckor kring digitala lösningar men sedan kom idén att engagera fler och arrangera ett #MeToo Hack. 

– Vi ser en möjlighet att utnyttja IT-kompetens till att skapa kreativa lösningar som faktiskt gör skillnad. Samtidigt är vi nöjda om vi får fler att förstå problemen och når ut med budskapet att sexuella kränkningar aldrig är okej.

Kontakt:
staff@metoohack.se

Piérre Reimertz, pressansvarig:
pierre@metoohack.se

Rebecka Gustin, initiativtagare:
rebecka.gustin@forthepublic.se, 0723-12 28 34
